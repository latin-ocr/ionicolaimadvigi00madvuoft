264

214

latis perveniebant, subactis populis onera publica magna ex
parte sustinentibus agroque, qui iis adimebatur nec colonis
assignabatur, primum quidem possessores ditante, sed tamen
ita, ut eae divitiae per totum populum aliqua ex parte sparge-
rentur3 licebatque singulis civibus tuto inter universos populos
subactos versari commodissimaque condicione quaestum perse-
qui. Postremo permissum erat pauperibus Romanis civitatis
honorem et ius cum privatis commodis coloniae Latinae permu-
tare, quod non paucos fecisse, minuente praesertim magnitudine
rei publicae singulorum civium momentum, probabile est (Cic.
pro Caec. 33, 98). Ardeae Livius (IV, 11) a. 442 etiam ipsos
triumviros remansisse narrat; erat autem Latina. Itaque post
antiquissimas illas sub regibus deductas quattuor omnino ci-
vium coloniae in loca a mari remota deductae commemorantur,
in agros non Valde ab urbe remotos, Lavici (a. 418), Satricum
(a. 384), tertia, cuius nomen ignoratur, sed fortasse Vitellia
fuit (a. 395), AEsulum (a. 246 teste Vell.).¹) Colonorum nume-
rus in his tantus commemoratur, ut videri possint non solum
praesidia imposita veteribus incolis relictis, sed tota oppida ex
colonis Romanis constituta. Lavicos enim mille quingentos
colonos scriptos Livius tradit, Vitelliam, si id nomen fuit, tria
millia, Satricum duo millia. Reliquae omnes civium coloniae
per haec saecula maritimae fuerunt, impositae orae Italiae ad
utrumque mare. Hoc genus coloniarum Livius duobus locis
commemorat, lib. XXVII, 38, ubi belli Punici secundi tempore
a. 207, quum propter inopiam iuventutis milites dare cogeren-
tur, septem ex iis senatum adisse dicuntur, sacrosanctam se
vacationem habere affirmantes, quam tamen nisi in Ostiensi et

¹) De Lavicis auctor est Livius IV, 47 (coll. Diod. Sic. XIII, 6); civium
eam fuisse, non solum ex Livii verbis (coloni ab urbe missi) concludo
(coll. Niebuhrio II, 489), sed maxime ex eo, quod belli Punici secundi
tempore certe inter Latinas non fuit ; de Satrico Livius VI, 16; hanc,
a Praenestinis et Volscis expugnatam (VI, 22), a. 348 restitutam Livius
scribit, colonis ab Antiatibus, id est, Antio, quo confugerant, deductis
sive potius reductis (VII, 27). De eius defectione ad Samnites a. 320
(Liv. IX, 12, 16; XXVI, 33) cfr. supra p. 227. Tertiam illam Livius
V, 24 commemorat ; Vitelliam fuisse Niebuhrius (II, 550) ex Liv. V, 29
suspicatur. AEsulum (Vell.) inter Latinas in bello Punico non nume-
ratur.

